428 y PETRI ABAELARDI

praecipue potissimumque fecisset vel etiam praecepisset, nisi ea mente qua im-
mortalitatem animae vidit, nequaquam faciendum, quin etiam prohibendum
esse judicasset. » Item post aliqua¹ : « Restat una causa, de qua dicere coepe-
ram, qua utile putatur, ut se quisquam interficiat, scilicet ne in peccatum
irruat, vel blandiente voluptate, vel dolore saeviente :quam causam si volue-
rimus admittere, eo usque progressa perveniet, ut hortandi sint homines tunc
se potius interimere, cum lavacro sanctae regenerationis abluti, universorum
remissionem acceperint peccatorum. Tunc enim tempus est cavendi omnia
futura peccata, cum sunt omnia deleta praeterita. η Item : « Ο mentes amentes l
Quis est hic tantus non error, sed furor?» Constat ipsorum quoque, judicio
philosophorum hoc detestandum esse, ut sibi aliqua ratione manus aliquis
injiciat, quod sine ulla penitus exceptione damnaverunt, sicut jam supra ex
ipsa Platonis sententia cognovimus, et Macrobius diligenter tam ipsum, quam
Ciceronem secutus, exponit, eo scilicet loco commentatus, ubi Cicero descri-
bens Somnium Scipionis, ipsum inducit Scipionem cum Paulo patre ei appa-
rente loquentem, et desiderantem quoque ad aeternae vitae beatitudinem quoquo
modo posse properare; quam sibi per avum suum intellexerat revelatam, atque
bonis reipublicae rectoribus a Deo esse in coelis praeparatam. « Quaeso, inquam,
pater sanctissime atque optime, quoniam haec est vita, ut Africanum audio
dicere, quid moror in terris, quin hinc ad vos venire propero? Non est ita,
inquit ille, nisi enim cum Deus istis te corporis custodiis liberaverit, huc tibi
aditus patere non potest. Quare et tibi, Publi, et piis omnibus retinendus animus
in custodia corporis3 nec injussu ejus, a quo ille est vobis datus, ex hominum
vita migrandum est, ne munus assignatum a Deo ipsi fugisse videamini. υ Ma-
crobius super hunc locum² : « Haec secta et praeceptio Platonis est, qui in Phae-
done definit homini non esse sua sponte moriendum. Sed in eodem tamen
dialogo idem dicit mortem philosophantibus appetendam, et ipsam philosophiam
meditationem esse moriendi. Sed Plato duas mortes hominum novit, nec hoc
nunc repeto quod superius dictum est, ‚duas esse morteS‚ unam animae, animalis
alteram, sed ipsius quoque animalis, vhoc est hominis, duas asserit mortes,
quarum unam natura, virtutes alteram praestant. Homo enim moritur cum
anima corpus relinquit solutum lege naturae. Mori etiam dicitur, cum anima
adhuc in corpore constituta corporeas illecebras, philosophia docente‚. con-
temnit, et cupiditatum dulces insidias reliquasque omnes exuitur passiones.
Hanc ergo mortem dicit Plato sapientibus appetendam; illam vero quam om-
nibus natura constituit, cogi, vel inferri, vel accersiri vetat, docens expectandam

'August.‚ de civit. Dei, lib. 1, cap. xxvii. - ² Macrob„ In somn. Scipionis l, 1³.

