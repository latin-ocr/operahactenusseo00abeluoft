490 PETRI ABAELARDI

modum in secundo Perihernzenias‚ ait, vocem esse unam et affectiones multas.
Aut cum Priscianus dixit multa nomina incidere in unam vocem, multa seu
diversa accipiuntur secundum ipsum significandi officium ad diversos intel-
lectus constituendos, unde affirmationes vel nomina dicuntur. Vocem vero
unam dicit ex ipsa prolationis et soni forma, non ex officio, cum videlicet
voci hoc nomen ex qualitate soni, non ex officio significandi datum sit. Sic
itaque ex adjunctione subjectorum idem et diversum frequenter suas significa-
tiones commutant‚ sicut et ceterae saepe dictioneS, ut si dicam citharoedus
bonus et homo bonus, vel vox simplex et propositio simplex, vel vera dif-
finitio et vera oratio.

Puto me diligenter distinxisse, quantum ad praesens negotium attinet, quot
modis idem sive diversum accipiatur, ut facile postmodum discutiatur in quo
consistat diversitas personarum quae in Deo sunt, quarum eadem penitus sub-
stantia est. Eadem, inquam, essentialiter ac numero, sicut eadem est substantia
ensis et gladii, vel hujus hominis et hujus animalis. Sunt autem ab invicem di-
versae personae, id est Pater et Filius, et Spiritus sanctus ad similitudinem eorum
quae diffinitione diversa sunt seu proprietate, eo videlicet quod, quamvis eadem
penitus essentia sit Deus Pater quae est Deus Filius, seu Deus Spiritus sanctus;
aliud tamen proprium est Dei PatriS, in eo scilicet quod Pater est, et aliud Filii,
et aliud Spiritus sancti. Patris quidem proprium est, ut supra quoque meminimus,
a seipso esse, non ab alio, et coaeternum sibi Filium aeternaliter gignere; Filii
vero gigni a solo Patre3 Spiritus sancti procedere ab utroque. Unde bene sancti
Patres has personas abinvicem quibusdam quasi proprietatibus differre dixerunt,
juxta illud Gregorii : «Et in personis proprietas, et in essentia unitas. >2 Et illud
Hieronymi in epistola de explanatione fidei ad Damasum papam directa, ubi
dicitur : α Confundentes Arium, unam eamdemque dicimus Trinitatis substan-
tiam. >2 Item, « Impietatem Sabellii declinanteS, tres personas expressas sub pro-
prietate distinguimus. 2) Et post aliqua, personas etiam ipsas proprietates appellat,
dicens : «Non enirn nomina tantummodo, sed etiam nominum proprietates, id
est personas, vel ut Graeci exprimunt hypostases, hoc est subsistentias confite-
mur. » Ubi et rursus adjecit: <c Itaque substantia unum sunt, personis ac nominibus
distinguuntur.» Non tamen cum proprietates dici audimuS, ita intelligendum est,
ut formas aliquas in Deo opinemur, sed proprietates quasi propria dicimus, eo
scilicet modo quo dicit Aristoteles omni substantiae commune esse non esse in
subjecto, vel non suscipere magis et minus, sive* nihil esse ei contrarium; nec in
his tamen communitatibus quas assignat ullas intelligit sormas3 quas scilicet
communitates potius removendo aliquid, quam ponendo assignat. Et quemad-
modum dicimus substantiae proprium esse quod per se subsistit, quia videlicet

